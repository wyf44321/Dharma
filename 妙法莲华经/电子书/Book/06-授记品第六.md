[← 上一章节：药草喻品第五](05-药草喻品第五.md)

# 授记品第六

尔时世尊说是偈已。告诸大众。唱如是言。我此弟子摩诃迦叶。于未来世。当得奉觐三百万亿诸佛世尊。供养恭敬。尊重赞叹。广宣诸佛无量大法。于最后身。得成为佛。名曰光明如来。应供。正遍知。明行足。善逝。世间解。无上士。调御丈夫。天人师。佛。世尊。国名光德。劫名大庄严。佛寿十二小劫。正法住世二十小劫。像法亦住二十小劫。国界严饰。无诸秽恶。瓦砾荆棘。便利不净。其土平正。无有高下。坑坎堆阜。琉璃为地。宝树行列。黄金为绳。以界道侧。散诸宝华。周遍清净。其国菩萨。无量千亿。诸声闻众。亦复无数。无有魔事。虽有魔及魔民。皆护佛法。

尔时世尊欲重宣此义。而说偈言。

告诸比丘。我以佛眼。观是迦叶。于未来世。过无数劫。当得作佛。而于来世。供养奉觐。三百万亿。诸佛世尊。为佛智慧。净修梵行。供养最上。二足尊已。修习一切。无上之慧。于最后身。得成为佛。其土清净。琉璃为地。多诸宝树。行列道侧。金绳界道。见者欢喜。常出好香。散众名华。种种奇妙。以为庄严。其地平正。无有丘坑。诸菩萨众。不可称计。其心调柔。逮大神通。奉持诸佛。大乘经典。诸声闻众。漏尽无漏。及比丘尼。具足充满。摩诃迦叶。当得成佛。号曰光明。如来应供。正遍知。明行足。善逝。世间解。无上士。调御丈夫。天人师。佛。世尊。光明如来。寿十二劫。其国人民。寿八小劫。佛灭度后。正法住世。二十小劫。像法亦尔。大光普照。如是功德。诸佛所叹。当为汝等。广说其道。

---

[下一章节：化城喻品第七 →](07-化城喻品第七.md)

